Vir Kristi Holtzhausen en haar verloofde, Eugene Janse van Vuuren, het dinge vroeër vanjaar nie uitgewerk soos dis moes nie vanweë die Covid-19 pandemie. Nadat hulle in 2017 vir ‘n jaar in Romeo in Michigan, VSA, by ‘n rondreisende karnaval-organisasie gaan werk het, het hulle vroeër vanjaar besluit om terug te gaan.  Op 14 Maart het hulle, baie opgewonde, vertrek. Na slegs ‘n week in Miami, Florida hierdie keer, moes hulle noodgedwonge inderhaas terugkeer en het hulle op 22 Maart in Suid-Afrika aangekom. Kristi het haar BSc-studies aan die Universiteit van Pretoria geparkeer om eers vanjaar te gaan geld verdien in Amerika. Sy het normaalweg onder meer as kaartjieverkoper gewerk en Eugene as die persoon wat die verskillende ritte beheer het. Ná hulle terugkeer, het albei na haar ouerhuis in Louis Trichardt gekom. Sy het eers nie geweet waarmee om haarself besig te hou nie, maar het spoedig besef dat sy iets kon maak uit afvalstukkies hout wat oorbly van meubels wat haar pa maak. Met ‘n saag, spykers en verf, het haar kreatiewe sy oorgeneem en het sy pragtige ornamentele huisies, kerkies en versamelings daarvan begin skep. “Al my dank aan my Hemelse Vader wat my hiermee lei en seën,” sê Kristi. Sommer vinnig het sy ‘n afsetgebied gekry, geadverteer op sosiale media en koerier nou die “geboutjies” landswyd. Vir meer inligting oor haar stokperdjie kan Kristi geskakel word by tel. 083 288 1759. Sy het nog nie haar eie Facebook-blad hiervoor nie, omdat dit nog so nuut is. Sy soek ook na 'n naam vir die produk. Nog foto’s van haar werk is wel op haar ma se Dit en Dat Geskenkwinkel Facebook-blad beskikbaar. 