Die gesigmasker het gekom om te bly, of ten minste vir die afsienbare toekoms. Maskers is oral beskikbaar. Mediese maskers, weggooibare maskers, die mooies, die gemaklikes – die lys is lank. Die maak van maskers het skielik ‘n groot bedryf geword. Elke persoon moet daarvan hê, want dit is verpligtend om te dra. Die Slowaakse President, Zuzana Caputova, het reeds op 21 Maart vanjaar wêreldwyd die aandag op haar gevestig met haar wynrooi uitrusting en bypassende masker. Mode-ontwerpers het die geleentheid begin aangryp om maskers te maak wat ‘n definitiewe modestelling maak. Die vraag word tog ook gevra: is dit noodwendig korrek om iets wat geassosieer word met verlies of tragedie deel te maak van jou voorkoms? Die uitvoerende mode-direkteur van die internasionale modetydskrif Vogue, Rickie de Sole, sê op Vogue se webblad dat maskers prakties moet wees, maar dat dit ook ‘n definitiewe weerspieëling van iemand se bui of persoonlikheid is. In hierdie moeilike tyd veral het mens nodig om jouself uit te druk -  dit hou die gees gesond. Die regte masker, wat nie net mooi is nie maar jou ook laat goed voel, is dan ideaal. ‘n Masker kan met ‘n sonbril vergelyk word - iets funksioneel wat ‘n groot mode-item geword het. Plaaslik het veral dames die geleentheid aangegryp om maskers aan te skaf wat ‘n uitrusting komplimenteer of ‘n luukse voorkoms het. Leanda le Cornu sê dat syself ‘n swart masker verkies, omdat dit by vele van haar uitrustings pas. Dan het sy ook byvoorbeeld ‘n masker wat by denim pas. Haar gunsteling is haar “uitgaan”-masker, wat met pêrels versier is. “Vir ‘n onlangse verjaarsdagviering van ‘n vriendin in Johannesburg moes elke uitgenooide gas haar mooiste masker vir die koffiedrinkery opsit en ‘n koppie koffie (virtueel) “saamdrink” – waar elkeen haar ook al bevind het. ‘n Foto is dan aan die verjaardagdame gestuur,” sê Leanda. Plaaslik het baie mense ingespring om maskers te maak. Vir sommige het dit ‘n broodnodige alternatiewe inkomste verskaf toe besighede gesluit is en vir ander was dit ‘n stokperdjie of aanvullend tot hulle “normale” naaldwerkbedrywighede. Jaroldine Simon-Prinsloo maak nie net maskers nie, maar ook nekverwarmers (buffs). Sy noem dat baie mense die nekverwarmers verkies, veral mans en brildraers. Dames gebruik dit nie net as masker nie, maar ook as kopband wanneer die dra van ‘n masker nie nodig is nie (byvoorbeeld in die gerief van jou eie huis tydens ‘n aanlyn-vergadering). “’n Mens kan selfs met hierdie nekverwarmers aan slaap, so gemaklik en warm is dit,” sê Jaroldine. Jaroldine maak ‘n groot verskeidenheid van maskers en nekverwarmers – in ‘n magdom verskillende kleure en patrone. Met name soos Bubblegum Pink, Red Daisy, Fruit Salad, Black Hawk, Snipers, Sand Storm en Mountain Man, kan mens kies en keur. “Die modebewuste persoon sal nie teleurgestel word nie. Ek maak dikwels ‘n masker of nekverwarmer op versoek om juis by ‘n uitrusting te pas. Rekbare materiaal laat dit boonop baie gemaklik voel,” sê Jaroldine. Heidi Alberts van Bargain Centre beaam dat maskers vir baie mense ‘n definitiewe mode-neiging geword het. Die winkel maak dikwels maskers op versoek. Behalwe vir funksionele maskers (byvoorbeeld  in donkerder materiaal vir plaaswerkers), is meer bekostigbare maskers ook in die winkel beskikbaar. “Maskers wat geweldig aftrek kry, is dié wat gemaak word van ‘n luukse vlootblou materiaal (soortgelyk aan dié wat vir pakke klere gebruik word) en geborduur word met woorde van inspirasie, byvoorbeeld Hope, Faith en Joy,” sê Heidi. “Dit is vir ons belangrik om ‘n boodskap van HOOP in hierdie moeilike tye uit te stuur,” sê sy. Heidi het ook opgelet dat ‘n tipe masker en dié se kleur dikwels by ‘n tipe persoonlikheid pas. “‘n Meer gereserveerde persoon sal waarskynlik neutrale kleure soos kakie, vlootblou, en swart kies, waar ‘n persoon wat ‘n modestelling wil maak, op haar beurt helderder kleure sal kies.” Heidi het ook opgelet dat kleiner kinders “afkyk” by ‘n maat en dan aandring by ‘n ouer om ‘n masker soos ‘n maatjie s’n te kry! Dit los baie ma’s se probleem op met kinders wat nie so gewillig is om maskers te dra nie. “Selfs my eie drie dogters kies al maskers om by ‘n uitrusting te pas,” se Heidi. Mode-item of te nie, die primêre rede waarom maskers gedra word, moet egter nooit uit die oog verloor word nie! 