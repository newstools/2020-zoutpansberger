Hulde is verlede Vrydag aan die 6-jarige Ryan Burchell gebring tydens ‘n gedenkdiens vir hom by Laerskool Louis Trichardt. As deel van die seremonie is ‘n spesiale naamplaatjie op die skool se gedenkmuur vir Ryan aangebring. Die jong Ryan het op 23 Augustus vanjaar sy stryd teen kanker verloor. Terwyl Ryan egter nog in die hospitaal was vir behandeling, het hy besoek ontvang van die nie-winsgewende organisasie Paws 4 U. Hy het regtig die besoeke waardeer en het baie plesier uit die honde geput wat spesifiek opgelei is om ondersteuning en bemoediging aan kankerlyers te bied. As ‘n waarde-gedrewe skool het me. Irene Adendorff tydens die geleentheid gesê dat hulle deur Ryan se moedigheid ook aangemoedig is om ander te help. Hulle het besluit om ‘n prefekprojek te loods namens Ryan as deel van kinderkankermaand en die gemeenskap het behoorlik hul harte en hande oopgemaak. ‘n Totaal van R70 000 is met die projek ingesamel. Die helfte hiervan (R35 000) is tydens Vrydag se seremonie aan die span van Paws 4 U oorhandig, terwyl die ander helfte aan die Makhado Care Group geskenk is. Tydens die geleentheid is Ryan se ouers, Tony en Charlotte, asook suster Jade, ‘n vergroting gegee van klein Ryan se interaksie met die Paws 4 U honde. Sy klasmaats van die Graad 0-klassie het daarna ook elk ‘n protea gaan neerlê by die gedenkmuur ter nagedagtenis aan Ryan. 