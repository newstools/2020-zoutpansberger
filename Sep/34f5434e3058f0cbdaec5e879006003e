Inwoners van Louis Trichardt en omstreke het verlede Woensdag, 2 September, met skok kennis geneem van die skielik afsterwe van die welbekende Freddie Louw (71). Vir niemand was dit egter is groter skok gewees as vir sy vrou Elsa nie. Freddie is in sy slaap in die vroeë oggendure oorlede. “Dit was so onverwags,” het Elsa gesê. Sy het gesê sy en Freddie het nog soveel planne gehad vir die toekoms. “Hy was ‘n kleurvolle mens. Toe hulle my vra hoe moet hulle die blomme maak [vir die roudiens], toe sê ek maak dit kleurvol. Hy het altyd gelag, altyd ‘n grappie gemaak en altyd gekgeskeer met almal. Almal wat hier aangekom het, het gesê: Jinne, ons was lekker stout saam! Hy was altyd opgewek en het altyd probeer om ander te help,” het Elsa gesê. Freddie is op 17 Mei 1949 in Die Strand gebore as een van ses kinders, en op driejarige ouderdom het sy ouers na Kemptonpark verhuis waar hy later sy hoërskoolloopbaan sou voltooi. Ná matriek het hy sy nasionale diensplig verrig by Madimbo op die noordgrens, waar hy gestasioneer was. By voltooiing van sy diensplig het die jong Freddie by die destydse Saambou Bouvereniging in Pretoria begin werk en is op 28 September 1974 met Elsa getroud. ‘n Jaar later is hul oudste dogter, Elsie, gebore. In 1976 het Freddie-hulle noordwaarts getrek, nadat Saambou hom na die destydse Pietersburg verplaas het. Hom sou hom egter in Oktober 1979 aansluit by die National Foods groep, wat hom na Louis Trichardt verplaas het as algemene takbestuurder. Kort daarna is die egpaar se tweede dogter, Sanet, in 1980 gebore. Met die sluiting van National Foods het Freddie besluit om sy eie besigheid te bedryf. In die laat 1980’s, vroeë 1990’s, het hy die Carousel Drankwinkel in die Ackerman sentrum by Marius Gilfillan gekoop. Hy sou egter later besluit dat die drankwinkel bedryf nie vir hom is nie en het die winkel aan Willie Kloppers verkoop, waarna hy aansoek gedoen het vir ‘n pos by Mount Fuji Motors. Meeste inwoners sal vir Freddie onthou vir sy jarelange verbintenis met Mount Fuji Motors, eers as verkoopsman en later as verkoopsbestuurder, tot met sy aftrede in Mei 2014, met die oorname van Mount Fuji deur die BB Auto Groep. Ná sy aftrede het hy hom besig gehou met allerlei los werkies, insluitend as stoorman vir Limpopo Melkery vanaf Januarie 2017 tot September 2018. “Toe het hy finaal afgetree,” het Elsa gesê. Baie mense sal ook vir Freddie onthou as ‘n bekende en gereelde gesig by die plaaslike Moths, waar hy as Pay Bill opgetree het vir die Turbi Hills Bomgat. Hy het ook in die tuin en met die boeke gehelp by die bomgat. “Hy het 100% vir die Moths gegee,” het Elsa gesê. ‘n Roudiens vir wyle Freddie het Maandag, 7 September, vanuit die NG Kerk Louis Trichardt-gemeente plaasgevind. Hy word oorleef deur sy vrou Elsa, met wie hy 46 jaar getroud was, dogter Elsie in Engeland (met skoonseun Patrick Friel en kleindogter Anouk), dogter Sanet (met skoonseun Francois Barnard en die maand-oue kleinkind Katryn), broers Faan, André en Thys en aangetroude familie. “Dankie vir almal se oproepe, woorde van vertroosting en belangstelling. ‘n Spesiale woord van dank moet egter gaan aan Maud Myburgh, asook die Moths van die Turbi Hills Bomgat, vir hulle ondersteuning en bystand. Baie dankie ook vir Piet Janse van Rensburg wat by Mokopane omgedraai het om my te kom bystaan,” het Elsa gesê. 