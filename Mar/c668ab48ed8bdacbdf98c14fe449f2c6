Tannie Corrie Coetzee, ‘n welbekende oud-inwoner van die Soutpansberg, is op 15 Februarie in die ouderdom van 76 jaar oorlede. Tannie Corrie (Cornelia Emmarentia) is op 17 November 1943 in Johannesburg gebore en het later jare op Louis Trichardt verpleeg. Dit is ook hier waar sy haar man, oom Buks Coetzee, ontmoet het. Die egpaar het hulle op Mara gevestig ná hul huwelik. Tannie Corrie en oom Buks was jarelange inwoners van Laat Lente op Louis Trichardt. Die egpaar het einde Mei verlede jaar by bul dogter en skoonseun, Corentia en Johan Swanevelder, in Polokwane gaan woon. Dit is ook waar sy oorlede is. “Uit die kring van ons ketting is ‘n kosbare skakel geneem met Corrie se skielike afsterwe. Almal wat Corrie geken het, se harte is gebreek en sy laat ‘n leemte in ons lewens wat nooit weer gevul sal kan word nie,” het die familie gesê. Tannie Corrie was ‘n liefdevolle en toegewyde vrou, moeder, ouma en oumagrootjie en volgens haar familie ‘n anker vir almal van hulle. Vir ander was sy ‘n vriendin en het sy met warmte haar lag en die lewe met almal gedeel. Tannie Corrie was ook bekend daarvoor dat sy ander se behoeftes voor haar eie gestel het. “Die aarde gaan leeg wees sonder haar borrelende persoonlikheid en aansteeklike glimlag, maar die hemel is nou ‘n ligstraal ryker. In ons harte en geheue sal ons Corrie altyd liefhê en onthou as een van God se kosbaarste besittings aan ons. Ons sal nooit van haar skei nie, want sy is lewend in ons harte. “Duisend engele staan en wag, hulle sing van blydskap deur die nag. Nog ‘n lewe word voltrek, nog ‘n siel volg die pad na die Heiligste plek. Corrie, mamma, ouma, vriendin, jou heengaan word diep betreur, maar ons is dankbaar vir die tyd met ons en dat jy almal wat jy ontmoet het se lewens ryker gemaak het. Ons gaan vreeslik na jou verlang en jou nooit vergeet nie. Rus in vrede, kosbare mens,” het die familie gesê. Wyle tannie Corrie se troosdiens het op 20 Februarie vanuit die Gereformeerde Kerk in Louis Trichardt plaasgevind. Sy word oorleef deur haar man, kinders, kleinkinders en agterkleinkinders. 