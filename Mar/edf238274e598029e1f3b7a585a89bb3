Twee jong mans van Louis Trichardt het Sondagaand bietjie hulle rieme styfgeloop met die lang arm van die gereg. Zandroux Hibbert (30) en Koos Duvenhage (29) is deur lede van die Soutpansberg Dorpswag aangekeer en daarna deur die polisie gearresteer op klagte van huisbraak, diefstal en die besit van vermoedelik gesteelde goedere. Hul arrestasie hou verband met ‘n inbraak by die Louis Trichardt Krieketklub se klubhuis omstreek 22:00 Sondag. Twee lede van die Soutpansberg Dorpswag het na die klubhuis gery en opgemerk dat die deur oop staan. By nadere ondersoek is gevind dat ‘n luidspreker, tweerigting radio’s en ‘n eerstehulpkissie vermis is. Die twee dorpswaglede het in die omgewing begin rondry en vir Hibbert en Duvenhage op die hoek van President- en Rissikstraat gekry, na bewering met van die vermiste goedere in hul besit, asook verskeie bottels drank. Die hulp van die polisie is ontbied en Hibbert en Duvenhage is gearresteer. Plaaslike polisiewoordvoerder konstabel Irene Radzilane het by navraag gesê die twee mans het Woensdag in die hof op Louis Trichardt verskyn op bogenoemde klagte. Hulle saak is uitgestel vir sewe dae, waartydens hulle in aanhouding sal bly tot hul borgverhoor. 