Met Kinderbeskermingsweek wat hierdie week plaasvind, het me. Friede Meissenheimer, senior maatskaplike werker van die Suid-Afrikaanse Vrouefederasie (SAVF) in Louis Trichardt, ouers bietjie raad gegee oor hoe om hulle kinders tydens die grendeltydperk te hanteer. Die Covid-19 pandemie veroorsaak tans wêreldwyd baie angs en onsekerheid in die samelewing. Meissenheimer het gesê dat om versigtig te wees, maar nie onnodig paniek te saai nie, belangrik is. “Dit is noodsaaklik om te onthou dat kinders na volwassenes kyk vir leiding oor hoe om op stresvolle situasies te reageer. As ouers buitensporig bekommerd is, lei dit tot verhoogde angsvlakke by kinders. Kinders het feitelike, dog ouderdomstoepaslike, inligting nodig oor die potensiële erns van die situasie, asook konkrete feite oor hoe om te voorkom dat die siekte versprei,” het Meissenheimer gesê. Sy het spesifieke riglyne gegee oor hoe ouers hul kinders kan bystaan in hierdie moeilike tydperk. Eerstens, het sy gesê, is dit belangrik om kalm en gerusstellend te bly. “Kinders sal op jou verbale en nie-verbale reaksies reageer. Jou reaksies oor CovidD-19 kan jou kinders se angs verminder of vermeerder. Probeer jou kind verseker dat hulle en hul familie gesond is (indien dit wel die geval is) en herinner hulle daaraan dat u as ouer of versorger daar is om hulle veilig te jou. Laat jou kinders toe om hulle gevoelens uit te druk, en help hulle om dit in perspektief te sien,” het Meissenheimer gesê. Volgens Meissenheimer is dit belangrik dat ouers hulself “beskikbaar” maak vir hulle kinders. “In hierdie tye het kinders ekstra aandag en emosionele versorging nodig. Wees beskikbaar om te luister na dit wat hulle op die hart het. Dit is belangrik dat jou kind weet dat daar altyd iemand sal wees om na hulle te luister. Sê vir jou kind jy is lief vir hom/haar, en vertroetel hulle baie,” het Meissenheimer bygevoeg. Nou is ook nie ‘n goeie tyd om mense te begin blameer vir dinge nie. “Wanneer die spanning hoog loop, probeer ons graag iemand blameer. Moenie sekere groepe stereotipeer of blameer vir die ontstaan van die virus nie en vermy negatiewe opmerkings voor jou kinders,” het Meissenheimer aanbeveel. Met die Internet wat al meer toeganklik is vir feitlik almal, is die monitor van kinders se sosiale media en televisie blootstelling belangrik. “Monitor die inligting waartoe jou kind toegang het en probeer vermy om nuus wat moontlik ontstellend kan wees in hulle teenwoordigheid te kyk. Praat met jou kind oor fopnuus wat die rondte doen en probeer om gesprekke op feite te baseer. Dit sal ook help om angs te verminder,” het Meissenheimer gesê en bygevoeg dat ouers moet seker maak dat die inligting waaraan hul kind blootgestel word, ouderdomstoepaslik is. “Inligting wat bo die kind se kognitiewe ontwikkelingsvlak is, kan lei tot angstigheid. Probeer om jou kind se aandag af te lei met ander aktiwiteite en speletjies,” het Meissenheimer gesê. Volgens Meissenheimer is die handhaaf van ‘n normale daaglikse roetine nou van groot belang. Ouers moet ook eerlik en akkuraat met hulle kinders wees. “Wanneer kinders nie feitelike inligting het nie, kan hulle verbeelding op hol gaan, en hulle kan die hele situasie ervaar as erger as wat dit is. Moenie hulle bekommernisse ignoreer nie, maar noem dat slegs ‘n klein persentasie persone in ons land sover die virus opgedoen het. Verduidelik hoe die virus versprei, en die stappe wat ons kan neem om besmetting te voorkom. Dit kan vir kinders ‘n gevoel van beheer oor die situasie gee,” het Meissenheimer gesê. Wat stappe betref om die verspreiding van die virus te voorkom, het Meissenheimer gesê is die hersien van basiese higiëne en leefstylstappe baie belangrik. “Was gereeld hande vir ten minste 20 sekondes – laat hulle Twinkle, Twinkle Little Star sing terwyl hulle was. Bedek jou neus en mond as jy hoes met ‘n elmboog of snesie wat dadelik weggegooi word. Vermy nabye kontak met persone wat nie deel is van jou huishouding nie. Help jou kind om gesond te eet, gereeld aktief te wees en om genoeg te slaap. Dit help om die immuunstelsel te versterk,” was Meissenheimer se raad. Laastens het Meissenheimer ouers aanbeveel om veranderinge met hulle kinders te bespreek. “Skole gaan geleidelik oopmaak en die dra van maskers sal verpligtend wees. Sosiale afstand sal gehandhaaf moet word en daar sal geen buitemuurse aktiwiteite wees nie,” het Meissenheimer gesê. 