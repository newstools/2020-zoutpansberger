So midde in die grendeltydperk het die welbekende oom WAS Nel van Louis Trichardt verlede week sy 90ste verjaarsdag gevier. “Dit gaan goed met my, behalwe dat ek bietjie sukkel om te loop,” het oom WAS ná afloop van sy verjaarsdag op 22 April gesê. Gelukkig was hy darem nie heeltemal alleen op sy verjaarsdag nie, met sy oudste seun Lourens en skoondogter Ria en kleinseun Tiaan en sy vrou Tanja wat die mylpaal in sy lewe saam met hom gevier het. Hulle bly almal vir die grendeltydperk saam met oom WAS op die kleinhoewe buite die dorp waar hy sedert 1983 woon. Oom WAS (Willem Andries Stephanus) is as Waterberger in Vaalwater gebore en het opgegroei in Nylstroom (Modimolle). Hy het op 20 April 1957 getrou in Louis Trichardt toe hy met wyle tannie Berdina op 20 April 1957 in die “Haantjiekerk” getroud is. (Tannie Berdina het oom WAS op 1 November 2012 ontval). Oom WAS-hulle het op 1 November 1958 vanaf die destydse Pietersburg na die Tshilidzini NG Sendingstasie in die voormalige Venda-tuisland verhuis. Dit het nie lank geduur voordat hy op die kerkraad van NG Kerk Soutpansberg-gemeente begin dien het nie. Hy sou ook gou betrokke raak by die destydse Soutpansberg Kommando, waar hy sou vorder tot waarnemende bevelvoerder. Oom WAS het ook op ander vlakke van die samelewing ‘n unieke bydrae gelewer. Vir ongeveer 30 jaar is hy nou al betrokke op die bestuur van Ons Tuiste Ouetehuis en die trust wat hy opgerig het. Oom WAS sou juis op 1 April vanjaar sy intrek neem as inwoner van Ons Tuiste, maar weens die coronavirus sal hy eers bietjie moet wag met die intrekkery. Hy is ook vir die afgelope 24 jaar aktief betrokke by die Gideons en dit is sy passie om Bybels te versprei. Nog ‘n mylpaal vir oom WAS was toe hy in sy 90ste lewensjaar die kans kon kry om op sy eie na Egipte te reis om vir sy seun Willem en skoondogter Marina te gaan kuier vir ‘n periode van sewe weke vanaf 12 Desember 2019. “Dit was ‘n fantastiese ervaring om in Egipte rond te beweeg,” het oom Was gesê. Oom Was het drie seuns en twee dogters, vyf kleinseuns, sewe kleindogters, vyf agterkleinseuns en twee agterkleindogters wat verspreid woon van Louis Trichardt tot Gouritsmond in die Wes Kaap en dan ook in Nieu-Zeeland, Sri Lanka, Egipte en Engeland. Diegene wat oom WAS goed ken, weet hy is ‘n mens wat naby aan sy Here lewe. Op ‘n vraag of oom Was mik vir ‘n 100 jaar, was sy beskeie antwoord: “As die Here my spaar gee ek nie om nie. My lewe is in sy hande. Ek sê vir Hom elke dag dankie dat Hy my gespaar het. Ek sê ook elke dag dankie dat ek kan uitreik tot my medemens,” het oom WAS gesê. Dat hy sy Christenskap uitleef was ook duidelik sigbaar in hierdie verjaarsdagwens van vriend en leraar ds. Samuel Louw. “Oom Willie. Ek wil net sê baie geluk vandag met die 90e verjaardag. Ek het nie besef nie maar Oom Willie en my Pa was ‘kalwers van dieselfde jaar’, gebore in die 1930's. Kan nie anders as om vandag te dink aan Psalm 16 nie: ‘‘n Pragtige deel is vir my afgemeet ... die meetsnoere het in lieflike plekke geval’... Hoewel ons lanklaas gesien het, het ek net mooi herinneringe en waardering vir baie dinge wat ek by Oom Willie gesien en geleer het. Die erns en toewyding in die roeping, in die Sending maar ook ander terreine soos die skool, kommando’s, Gideons en sake van ons volk. Ook die voorbeeld van iemand wat sy Christenskap uitleef in die huislike lewe en samelewing. Die kinders en die nalatenskap in die sending getuig daarvan. Baie geluk en die seën van die Here, elke dag op die pad,” het Louw geskryf. 