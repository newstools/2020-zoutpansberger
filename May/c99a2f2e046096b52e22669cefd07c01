‘n Welbekende gesig in plaaslike jukskeigeledere, die 80-jarige oom Johan Weideman, is verlede Donderdag, 7 Mei, in Modimolle oorlede. Oom Johan woon sedert 2002 by sy seun André op Louis Trichardt. Hy het kort voor die inwerkingstelling van die grendeltydperk by sy ander seun Julius in Modimolle gaan kuier en moes noodgedwonge daar bly vanweë die inperkingsregulasies. “My pa se gesondheid het die laaste tyd baie agteruit gegaan. Hy het emfiseem gehad en was die laaste tyd permanent op suurstof. Dit [emfiseem] is ook waaraan hy dood is,” het André gesê. “Ek is baie hartseer oor sy dood. Ons ken mekaar al 13 jaar en was baie lief vir daardie man,” het Maud Myburgh, ‘n medelid van die Soutpan Jukskeiklub op Louis Trichardt, gesê. Oom Johan was ‘n erelid van die klub gewees. Buite sportverband het oom Johan ook vir etlike jare as ouderling op die NG Kerk Louis Trichardt-gemeente se kerkraad gedien. ‘n Roudiens vir wyle oom Johan vind eerskomende Vrydag, 15 Mei, om 11:00 vanuit die NG Kerk Louis Trichardt-gemeente plaas. Aangesien slegs 50 mense die diens mag bywoon ingevolge die Covid-19 grendeltydregulasies, sal die diens beperk word tot onmiddellike familie en vriende. Oom Johan word oorleef deur sy seuns André, Julius en De Waal, dogter Lelanie, aangetroude familie, vyf kleinkinders en twee agterkleinkinders. “Ons wil graag die Soutpansberg-gemeenskap bedank vir hulle ondersteuning en bystand ná afloop van my pa se dood. In besonder wil ons ds. Jan Pretorius en die mense van die Haantjiekerk bedank, asook Maud Myburgh van die jukskeiklub, wat ‘n groot rol in sy lewe gespeel het,” het André gesê. 