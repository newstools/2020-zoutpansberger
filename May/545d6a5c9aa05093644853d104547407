Oom Fred Hattingh, welbekende oud-inwoner van die Soutpansberg, is onlangs in die ouderdom van 81 jaar oorlede. Oom Fred en tannie Marie Hattingh het geen bekendstelling in die Soutpansberg nodig nie. As sakeman het hy in 1981 Allied Engineering agter oud-dokter Piet Venter en prokureur Kerneels Kern se gebou in Kroghstraat begin. Later het hy vir hom ‘n nuwe werkswinkel op die hoek van Presidentstraat, oorkant Pemico gebou. Sy hande het vir niks verkeerd gestaan nie en hy het baie werk gedoen vir die meule, Limpopo Melkery, tronke en hospitale soos stoomketels en warmwaterketels, asook installasies by Pietersburg Brouerye. Hy het ook masjiene vir boere en inmaakfabrieke gebou en geen werk was vir hom te klein of groot nie. Oom Fred en tannie Marie was ook bekend as eienaars van Northwich Game Safari’s agter die Soutpansberg. Hy het die grond in ‘n spogplaas omskep en was lief vir die natuur. Baie lesers sal onthou dat ‘n nuwe motspesie, die Desmeocraera hattinghorum, na die welbeminde egpaar van die streek vernoem is, nadat dit in 2013 op hulle plaas Old Gables ontdek is. Twee buitelandse entomoloë het die ontdekking gemaak.  Destyds het tannie Marie en oom Fred nog op hulle plaas langs die Bluegumspoort-pad gebly. Oom Fred-hulle het in Junie 2017 Louis Trichardt verlaat vir ‘n besoek aan Oos-Londen. Alhoewel die egpaar nie van plan was om daar te bly nie, het oom Fred verlief geraak op die omgewing en het die egpaar vir hulle ‘n huis gekoop by ‘n privaatstrand sowat 38 kilometer vanaf Oos-Londen. “In April 2019 is hy met longkanker gediagnoseer. Hy het op 24 April sy stryd teen die siekte verloor,” het Marie Dinsdag aan die Zoutpansberger gesê. ‘n Roudiens vir wyle oom Fred sal ná afloop van die grendelperiode gereël word. Hy word oorleef deur sy vrou Marie, kinders, kleinkinders en aangetroude familie. 