‘n Jarelange inwoner van Ons Tuiste Ouetehuis in Louis Trichardt, tannie Babs van der Westhuizen, is verlede Donderdag, 30 April, in die ryp ouderdom van 99 jaar oorlede. “Sy was vier maande kort van haar 100ste verjaarsdag,” het seun Gert Dinsdag aan die Zoutpansberger gesê. Tannie Babs is in Frankfort in die Vrystaat gebore en het daar groot geword. Daarna was sy vir bykans vyf dekades woonagtig op Villiers, ook in die Vrystaat, waarna sy in Pretoria vir ‘n paar jaar gaan bly het. Sy het sowat 10 jaar gelede na Louis Trichardt verhuis om by haar seun Gert te bly, maar ná sowat ‘n jaar het sy haar intrek by Ons Tuiste geneem. Sy was die laaste twee jaar van haar lewe bedlêend in die tehuis se siekeboeg. Wyle tannie Babs is Dinsdag tydens ‘n virtuele begrafnisdiens begrawe. Die diens is waargeneem deur ds. Jan Pretorius van die NG Kerk Louis Trichardt-gemeente. ‘n YouTube skakel sal aan familie en vriende gestuur word wat weens die Covid-19 grendeltydregulasies nie die diens kon bywoon nie. “Ons wil graag ons dank uitspreek teenoor Ons Tuiste en die personeel vir die wonderlike behandeling wat julle my ma die laaste paar jaar gegee het,” het Gert gesê. Wyle tannie Babs word oorleef deur haar drie seuns Gert (en skoondogter Dot), Pieter (en skoondogter Merna), Michael (en skoondogter Annatjie), 10 kleinkinders en ses agterkleinkinders. 