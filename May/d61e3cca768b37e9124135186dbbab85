Een van die streek se “ystervroue”, Emily Geerdts, is ‘n paar weke gelede in die ouderdom van 72 jaar oorlede. Emily Olga Geerdts (née Marx) is gebore op 29 Junie 1947 in die Elim hospitaal. Die familie het in die Bylsteel-omgewing naby die destydse Pietersburg gewoon en sy het skoolgegaan op Driedoringhoek en later by Pietersburg Hoërskool. Op 26 Maart 1967 trou sy met Valentine Cradock Geerdts. Die Geerdts-familie het sedert die 1930’s op Waterpoort geboer, maar het in die sestigerjare na Louis Trichardt getrek. Haar skoonpa was Durban William Geerdts, wat diens gedoen het as vlieënier in die Eerste Wêreldoorlog. Die jong Geerdts-egpaar het hulle aanvanklik op Pietersburg gevestig, maar in 1971 getrek na Louis Trichardt. Hier het hulle ‘n besigheid, Wire Automac, bedryf. Val was ‘n baie bedrewe outo-elektrisiën en het regdeur die streek bekendheid verwerf vir sy kundigheid. Sy vrou het hom bygestaan met die besigheid. Nadat hulle die besigheid gesluit het, het Emily haar passie uitgeleef en met beeste geboer. Vir die volgende 36 jaar was die plaas Longford (naby die Schoemansdal Feesplaas) haar tuiste. Op 29 Maart vanjaar, na ‘n siekbed van sowat agt maande, is sy oorlede. ‘n Roudiens is gehou op 2 April by Njala Lodge. Sy word oorleef deur haar man, Val, asook haar susters Clara, Rhona en broer Peet. Hul kinders is Bertus en Renier, met skoondogters Nettie en Nanette. Die kleinkinders is Ashley, Angelique, Aimélize en André en agterkleinkinders Angelica, Karen, Anroné, Katelyn, Ashlin en Ashmé. “Ons wil hiermee net ‘n spesiale dankie sê aan Ashley wat haar ouma so getrou versorg en bygestaan het tot die einde toe. Dankie vir elkeen wat boodskappe, SMS’e ens. gestuur het. Sy was ons ystervrou. Lekker rus tot Jesus ons weer kom haal,” skryf die familie. 