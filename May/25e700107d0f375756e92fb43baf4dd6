Mnr. Martin Schnetler, welbekende oud-verkeersbeampte van die munisipaliteit en eienaar van Martin’s Driving School op Louis Trichardt, is op 14 April aan hartversaking oorlede. Hy was 64 jaar oud gewees. “Hy het die drie weke voor sy dood regtig baie swaar gekry. Hy het sleg diabetes gehad en het gesukkel met sy niere. Weens sy nierprobleme het hy erg vog opgegaar,” het Martin se vrou, Henna, gesê. Wyle Martin is veras en ‘n roudiens sal vir hom gehou word ná die opheffing van die grendeltydperk. Hy word oorleef deur sy vrou Henna, seuns Jaco en Ryno, twee kleinkinders en aangetroude familie. “Ek wil net almal bedank wat ons bygestaan het ná afloop van Martin se dood,” het Henna gesê. Wat Martin’s Driving School betref, het Henna gesê dat sy voortgaan met die bestuurskool. Die onderneming sal klasse hervat ná die opheffing van die grendeltydperk. 