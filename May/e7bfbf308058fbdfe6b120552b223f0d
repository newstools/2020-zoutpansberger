‘n Oud-leerling van die CVO Skool Vivo, Ger-Marie Kemp, het verlede week nuus ontvang dat sy haar diploma as veeartsverpleegster aan die Universiteit van Pretoria verwerf het. Ger-Marie het al as klein dogtertjie besluit sy wil eendag met diere werk, grootliks te danke daaraan dat sy op die familieplaas Spitskop in die Vivo-distrik haar liefde vir diere kon uitleef. Sy het haar skoolloopbaan by CVO Vivo in 2006 begin en was haar hele skool loopbaan, tot in 2017, op Vivo. Sy volg in haar pa, Hendrik, se voetspore en blink uit in sport en is jaarliks vir die SA atletiekspan, sowel as Noord-Transvaal netbal, verkies in die BCVO beweging. Sy is ook in 2017 vir deelname aan die BCVO se Bokkieweek gekies. Met aanvang van Ger-Marie se na-skoolse studies was daar slegs 57 plekke beskikbaar as eerstejaar vir die kursus in veeartsverpleegkunde en Ger-Marie is met haar eerste aansoek gekeur. Die kursus word slegs by die Universiteit van Pretoria aangebied. Ger-Marie het in 2018 begin studeer op die Onderstepoort-kampus vir ‘n veeartsverpleegster.  Haar groep was die laaste groep wat die diplomakursus kon doen. In 2019 is die kursus verander na ‘n graadkursus en daar was nie ‘n oorbruggingskursus beskikbaar om oor te skakel na die graadkursus nie, tensy mens weer as eerstejaar begin studeer het. Ger-Marie se liefde vir haar ouers se tuisdorp het gemaak dat sy haar prakties alles in die Louis Trichardt gedoen het by onder meer die plaaslike Dierebeskermingsvereniging en die Blouberg Dierekliniek. Sy het haar diploma suksesvol voltooi met onderskeidings in van haar vakke in Desember 2019 op Onderstepoort en is deur die Blouberg Dierekliniek genader om as veeartsverpleegster daar te kom werk in 2020. 