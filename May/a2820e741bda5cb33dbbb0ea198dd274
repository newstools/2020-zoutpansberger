TLU SA het Woensdag ‘n versoek gerig aan President Cyril Ramaphosa om ‘n geregtelike kommissie aan te stel wat die onwettige handel in sigarette en alle betrokke rolspelers moet ondersoek. Sedert die skielike ommekeer in die verbod op tabakprodukte gedurende die inperking, het TLU SA in ‘n verklaring gesê, word daar wyd in die media en op sosiale media platforms bespiegel oor die moontlike betrokkenheid van besluitnemers in die Bevelsraad in die onwettige handel van sigarette. “Dit is in belang van Suid-Afrika en die betrokke persone wat onder verdenking geplaas word, dat ‘n dringende, deurtastende ondersoek geloods en die hele situasie tot op die been oopgevlek word,” het mnr. Louis Meintjes, die president van TLU SA, gesê. Hy het bygevoeg dat die verbod op die aankoop van tabakprodukte geen doel dien nie, aangesien rokers hulle nou net tot die swartmark wend. “Die  enigste persone wat uit die situasie voordeel trek, is diegene wat betrokke is by die onwettige handel daarvan,” het Meintjies gesê. Vanuit ‘n landbou-oogpunt, het die TLU SA gesê, het die verbod op die verkoop van tabakprodukte eerstens ‘n wesentlike invloed op tabakboere, maar verder ook op elke ander rolspeler in die waardeketting. Die omvang, het hulle gesê, van die verlies aan aksynsbelasting as gevolg van die verbod op tabakverkope is geweldig. Dit terwyl die fiskus nou elke moontlike sent nodig het om die ekonomie te stabiliseer. “Dit is die regering se verantwoordelikheid om dié ernstige aantygings volledig te ondersoek en aan Suid-Afrika verslag te doen … Dit is noodsaaklik om op te tree wanneer die integriteit van saakmakende rolspelers in die regering in gedrang is,” het Meintjies gesê. Hy het bygevoeg dat die regering se rekord van voete sleep wanneer dit kom by die ondersoek van korrupsie in eie geledere, egter die beeld skep van ‘n regering wat korrupsie kondoneer. “Kom ons hoop dat dit hierdie keer nie die geval sal wees nie,” het Meintjies gesê. Intussen sirkuleer al meer en meer video’s op sosiale media van hoe die smokkelhandel in Suid-Afrika floreer. Die afgelope week het ‘n video die rondte begin doen oor hoe etlike smokkelaars met duisende pakkies sigarette op hul rûe die land binnekom, vermoedelik oor die Zimbabwe grens. 