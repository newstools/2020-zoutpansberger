Onderstaande is die tweede in die reeks oor die streek se uile en hulle maniere, saamgestel deur uilkenner Pietman Muller van Levubu: Mense vra my baie hoekom ‘n uil nie in die kas wat hulle opgesit het intrek nie? My standaard antwoord is dan maar altyd dat my vrou ook nie sommer uit haar huis wil trek net omdat ek dalk besluit het om op ‘n ander plek te bly nie. Onthou dat die uil in jou tuin heel moontlik reeds ‘n nes het en net omdat jy nou dink sy het ‘n beter huis nodig is dit nie rede genoeg vir haar om te trek nie. Ek het ses uilneste in ons tuin opgesit oor die jare en al drie uilsoorte woon in ons tuin; ongelukkig het net een paar intrek geneem in ‘n nes wat ek opgesit het. Ek het so ‘n paar jaar gelede ‘n netjiese ooruil kas, gebou volgens spesifikasie vir ooruile (kompleet met ‘n dakkie), in die akkerboom opgesit, so skuins onder die mik waar die ooruile se nes was. Sy het egter steeds in die mik gebroei, in die oopte, in wind en weer en met die risiko dat reënwater in die nesholte kan versamel. My nes is tot dusver totaal geïgnoreer. Die storm wat ons in die eerste week van November getref het,  het egter een van die groot takke afgeskeur en die mik is nou daarmee heen; moontlik sal sy nou besluit om te trek. Wie weet? Moet egter nie ontmoedig word nie en ons moet aanhou om neste op te sit of nesmaakplekke vir hulle te maak. Die kleintjies wat grootword het almal ‘n nuwe blyplekkie nodig en die kanse is goed dat een van hulle jou nes dalk kan benut. Dit is egter belangrik dat die regte nes opgesit word, want elke uilsoort het eiesoortige behoeftes. Voordat ons hierna kyk, wil ek net eers nog ‘n misverstand uit die weg ruim. Uile maak nie nes nie, hulle dra nie eers grassies of takkies of selfs vere aan om ‘n nes mee uit te voer nie. Meeste van hulle sal ook dieselfde nes jaar na jaar gebruik, en veral bosuile is baie gebonde aan hulle nes en sal net trek as die nes vernietig word. Ooruile broei in die droëer dele van ons land op die grond deur net ‘n holte op ‘n veilige plek in die grond te skrop. In ons wêreld broei hulle egter hoofsaaklik in die mikke van geskikte groot bome of selfs op dakke. Ek weet van net een nes in Levubu op die grond, al die ander is in groot bome. ‘n Groterige oop kas is dus geskik vir ooruile om in te broei en daar is baie planne op die Internet van hoe om so iets te bou. Plaas die neste in groterige bome, so drie meter bo die grond. Nonnetjiesuile is binnebroeiers. Hulle verkies om binne strukture of ‘n geslote nes in te kruip om te broei. Hulle trek dus in store, ou geboue en silo’s, huisplafonne en selfs ou, leë watertenks in om te broei, vandaar die Engelse benaming Barn Owl. Hulle verbintenis met die mens en mensgemaakte strukture kom dus baie ver. In die natuur sal hulle in hol boomstamme of hamerkopneste broei. Vir hulle moet ‘n toe kas met ‘n opening waardeur hulle in en uit kan beweeg, opgesit word. Ook hier is baie planne op die Internet beskikbaar. Nonnetjies is die uilsoort wat die maklikste in mensgemaakte kaste intrek. Wees net versigtig waar die kas opgesit word, want nonnetjies is geweldige morsige en slordige uile en jy wil nie enige voertuie, implemente of ander beskadigbare goed onder hulle neste of sitplekke hê nie. Kies dus die plek waar jy die nes opsit sorgvuldig. Iets anders om in gedagte te hou is juis ‘n sitplek ‘n entjie van die nes af. Meeste uile vlieg met prooi direk in die nes in, maar nonnetjies hou daarvan om eers naby die nes te sit en dinge uit te kyk voordat hulle in die nes invlieg met prooi. Bosuile is baie geheimsinnig as dit by hulle neste kom en steek dit baie suksesvol weg deurdat hulle nie sommer nes toe sal gaan as hulle weet dat jy hulle dophou nie. Dit is dus ook die uil waaroor min inligting rakende nesvereistes beskikbaar is en handboeke is dus hieroor ook baie vaag; baie misverstande bestaan ook oor hoe ‘n bosuilnes behoort te lyk. Die Internet is dus hier van geen waarde nie. In die natuur broei bosuile hoofsaaklik in hol boomstamme maar wat bo oop is. Bosuile hou daarvan om van bo in die nes in te kruip. Nie baie sulke bome kom voor in omgewings waar mense bedrywig is nie. Bosuile het egter desnieteenstaande gedurende die laaste 30 jaar geweldig in getalle toegeneem in ons area, tot so ‘n mate dat hulle en gevlekte ooruile nou kop aan kop is wat getalle aanbetref. Die rede hiervoor is die groot aantal palmbome wat gedurende hierdie tyd in huistuine aangeplant is. Ek dink dit is veilig om te sê dat meer as 90% van bosuile in ons omgewing in die skutblare van ‘n spesifieke palmsoort broei. Dit skep egter ‘n groot probleem deurdat hierdie skutblare wegtrek van die stam en soms val gedurende winderige toestande, wat veroorsaak dat kleintjies op die grond beland. Bosuilkuikens verteenwoordig by verre die grootste getal reddingspogings wat jaarliks nodig is. Ek dink ons kan ‘n groot verskil hieraan maak deur alternatiewe neste bo in palmbome op te hang. Ek het gevind dat ‘n hol stomp, basies enige stomp wat van bo uitgehol is, geredelik deur hulle aanvaar word. Die enigste kunsmatige nes in my tuin wat tans deur ‘n uil benut word, is juis ‘n hol stomp wat aan ‘n palmboom gehang is. Ek het sukses gehad in die verlede deur ‘n palmboomstomp uit te hol, maar ongelukkig hou hulle nie lank nie en ek moes dit na ‘n paar jaar vervang. Ek dink ons moet dalk ‘n plastiekvervaardiger nader om plastiekneste wat soos ‘n stomp lyk vir ons te maak, sodat ons dit in groot getalle in palmbome kan ophang. Kontak my asseblief indien jy hiermee kan help of weet van iemand wat dalk kan help. 