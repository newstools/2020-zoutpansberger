Inwoners treur sedert Maandag saam met die Jansen van Rensburg-familie van Louis Trichardt met die nuus van die dood van die 15-jarige Jaype Jansen van Rensburg. Jaype is Maandag net na 01:00 in die Steve Biko Hospitaal in Pretoria oorlede ná ‘n dapper stryd teen Ewing’s Sarcoma, ‘n seldsame, kankervormende gewas wat op die been en die sagte weefsel om bene groei. Hy is op 27 Julie vanjaar daarmee gediagnoseer. Ná sy diagnose het sy ma, Elize, haar werk gelos om voltyds haar seun by te staan met sy versorging en chemobehandeling. Finansieel het dit egter slegter en slegter met die familie begin gaan, omdat hulle nie ‘n mediese fonds het nie. Nou meer as ooit het die familie dus die publiek se hulp nodig. Fondse is broodnodig om vir hul seun se begrafnis te help betaal. Vir dié doel het die NG Kerk Soutpansberg-gemeente hul bankrekening beskikbaar gestel. Donasies kan inbetaal word Absa Bank in die naam van NG Kerk Tvl Soutpansberg, tjekrekeningnommer 1000000201, takkode 334149 met verwysing: Jaype Begrafnis. Vir meer inligting, skakel Andries by tel. 082 603 2419.