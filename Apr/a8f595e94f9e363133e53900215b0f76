TLU SA het Donderdag die Plaasvars e-Mark bekendgestel om boere en verbruikers met mekaar te verbind. “TLU SA het lankal reeds gesien dat boere ‘n platform nodig het om direk by die verbruiker uit te kom … So kan hulle voortgaan om ‘n bestaan te maak gedurende uitdagende tye,” het mnr. Louis Meintjies, president van die TLU SA , in ‘n verklaring gesê. Meintjies het gesê kommersiële boere staar tans talle uitdagings in die gesig. “Die kommersiële boer word telkens oorgesien wanneer dit by enige vorm van befondsing uit die staatskoffers kom. Geen hulp gedurende droogtes. Geen hulp gedurende rampe soos CovidD-19 nie. Geen hulp wanneer lenings te swaar raak om af te betaal nie,” het Meintjies gesê. Tog, het hy bygevoeg, word reddingsboei na reddingsboei gegooi na kleinskaalboere wat minder as 2% van die totale landbou-inkomste verskaf en maar net 6% van plaaswerkers in diens neem. “Grootboere se staatskontrakte en finansiële vermoëns maak dit makliker om ‘n ramp te trotseer en heel anderkant uit te kom. Maar, die impak wanneer so ‘n boerdery wel vou, is ook soveel groter,” het Meintjies gesê. Meintjies het weer beaam dat die kommersiële boer die sleutel is tot voedselsekerheid. “TLU SA sien om na die kommersiële boer. Die boer wat dag in en dag uit boer om plaaswerkers van werk te voorsien, eie gesinne te onderhou en die belangrikste, volhoubaar en koersvas voort te gaan om plaasvars produkte te verskaf,” het Meintjies gesê. Verbruikers het nou die geleentheid om makliker met die boere te skakel oor hierdie plaasvars produkte. “Op die digitale koop- en verkoopplatform kan boere enige landbouproduk wat hulle wil verkoop, aanbied,” het Meintjies gesê. Die platform werk eenvoudig: * Die boer laai die inligting en beskikbare produkte met ‘n foto of twee; * Die verbruiker besoek die mark en kies die produkte waarin hy of sy belangstel; en * Die boer en verbruiker praat direk met mekaar om ‘n transaksie te beklink. Om die Plaasvars e-Mark te besoek, klik op hierdie SKAKEL.