Die grendelperiode het baie nadele, maar ‘n paar ligpunte is darem ook te bespeur. Een daarvan is dat inwoners die geleentheid kon benut om bietjie “huis skoon te maak”. Te midde van al die kaste wat uitgepak is en laaie wat omgedop is, het daar ook baie “juweeltjies” te voorskyn gekom, soos ou foto’s en koerantknipsels. ‘n Inwoner van Louis Trichardt wat al etlike jare gelede begin het om argiefmateriaal oor die streek te versamel, reken nou is ‘n goeie tyd om die stukkies van ons geskiedenis bymekaar te sit. Pétria de Vaal, ‘n ervare en gekwalifiseerde argivaris, poog om ‘n virtuele argief saam te stel waar die kultuurskatte bewaar word en toeganklik gemaak word vir almal. “Ek wil baie graag ‘n virtuele argief begin met ou foto’s, briewe, memoires, geskrifte, dagboeke, plakboeke ensovoorts van inwoners en hulle families. Selfs goeie foto’s van museumitems wat met die omgewing se geskiedenis te doen het, is welkom,” sê Pétria. Tegnologie het dit ook soveel makliker gemaak om die brokkies uit die geskiedenis te bewaar. ‘n Ou koerantknipsel of ‘n historiese foto kan vinnig geskandeer word. As ‘n skandeerder nie beskikbaar is nie, kan ‘n slimfoon gebruik word. “Skandeer is deesdae so maklik. Al is die kwaliteit nie altyd so goed nie, kan dit op foonapplikasies ook gedoen word,” sê Pétria. Selfs ‘n selfoonfoto van die knipsel of foto sal ook werk. Die pad vorentoe is om die virtuele argief in die “kuberruim” te stoor, waar dit toeganklik kan wees vir persone wat graag meer wil uitvind oor die streek se geskiedenis. Die uitdaging is verder om al die materiaal behoorlik te indekseer, sodat soektogte na inligting vergemaklik word. Navorsing oor geskiedenis het die afgelope dekade of wat wêreldwyd ‘n oplewing getoon en tegnologie het nuwe deure geopen. Om die “gapings” in die geskiedenis te vul is nou soveel makliker, soos wat nuwe inligting beskikbaar word. Met biblioteke regdeur die wêreld wat bronne op webtuistes beskikbaar maak, raak dit makliker om kruisverwysings te doen en inligting te verifieer. Die uitdaging is egter om die brokkies inligting uit die verlede te bewaar en beskikbaar te maak. Dit is hier waar Pétria glo dat ‘n virtuele argief vir die Soutpansberg ‘n belangrike rol kan speel. “Hoe langer ons wag om die inligting te bewaar, hoe groter die kans dat dit net verlore sal gaan,” sê sy. Die grendelstaat, waar inwoners meer tyd in hul huise spandeer, is dalk ‘n skitterende geleentheid om dié skatte uit die verlede te gaan soek en te laat bewaar. “As mense eerder hul oorspronklike rekords aan my ‘gemeenskapsargief’ wil skenk, is hulle ook welkom om dit ná die grendeltyd te doen,” sê Pétria. Selfs klubs of verenigings wat argiefmateriaal het, kan gerus oorweeg om dit beskikbaar te maak. Pétria kan gekontak word by 082 555 1672 of per e-pos by petria@devaalanddevaal.co.za. 