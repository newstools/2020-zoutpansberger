Die hele land is tans onderhewig aan ‘n totale inperking in ‘n poging om die verspreiding van die coronavirus te beperk, voorafgegaan deur die skole wat verplig was om vroeër te sluit. Dit is egter nie die eerste keer dat Laerskool Louis Trichardt in sy 114-jarige bestaan gedwing was om te sluit nie. Die skool het die afgelope week interessante grepe uit hul “dagboek” op hul Facebook-blad gelaai wat beslis met die res van ons lesers gedeel moet word. Vanaf 25 Augustus 1908 tot 19 Oktober 1908 moes die skool ook sluit as gevolg van 'n kinkhoes-epidemie. Boonop het dit daardie November- tot Januariemaand van 1909 so baie gereën dat skoolbywoning baie swak was. In Oktober 1915 was 80% van die skool se kinders afwesig weens malaria en 1918 was natuurlik die jaar van die Groot Griep gewees. Behalwe die afwesighede en sterftes weens die griep, is die skool ook op 22 Junie 1918 gesluit weens 'n kinkhoes-, masels- én waterpokkies-epidemie! Die Groot Griep het soveel slagoffers geëis dat die skoolgebou as hospitaal moes dien en die personeelkamer as lykshuis. Op 30 April 1919 was 54 leerders (meer as die helfte van die skool) afwesig as gevolg van malaria en in 1923 se eerste 30 dae van die kwartaal het dit ongeveer 625 mm gereën, met 'n 40% afwesigheidsyfer weens malaria en die reën. Op 5 April 1939 is die koshuis onder kwarantyn geplaas omdat skarlakenkoors uitgebreek het. In daardie stadium het die skool reeds 618 leerlinge gehad (hoër-en laerskool saam). Dan, in die vroeë vyftiger jare, moes die skool ook sluit weens ‘n polio-epidemie. Selfs die sirkus wat op pad was na die skool vir hulle jaarlikse optrede moes omdraai. Volgens die skoolrekords is daar op 28 Februarie 1964 ook bevind dat 32 van die skool se leerlinge met bilharzia besmet was. Op ‘n positiewe noot het Triegies hul Facebook-plasing afgesluit met die woorde: “This, too, shall pass.” 