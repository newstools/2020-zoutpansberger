Die TLU SA Noord het in ‘n persverklaring gesê dat misdadigers hulle baie duidelik nie steur aan die inperkingsregulasies nie, en dat boere toenemend die slagoffers daarvan is. “Landwyd, maar ook in die Limpopo Provinsie, is daar ‘n oënskynlike toename in diefstal van landbouprodukte, soos oes- en veediefstal, terwyl kabeldiefstal ook in sekere areas aan die toeneem is en boere se produksie frustreer,” het mnr. Henk van de Graaf, voorsitter van die TLU SA Noordstreek, in die verklaring gesê. Wat hul verder bekommerd maak, het Van de Graaf gesê, is die feit dat plaaswagte en GPF’s uitdruklik deur die minister van polisie verbied is om met hulle normale patrollies en misdaadvoorkoming voort te gaan. “Waar die polisie tans fokus op ander sake, beteken dit dat die landelike gebiede nou onbeveilig is, en misdadigers weet dit en maak misbruik van die situasie,” het Van de Graaf gesê. Hy het bygevoeg dat hulle ook bekommerd is dat die polisie se prioriteite in sommige gevalle nie reg is nie, deurdat hulle eerder mense wat ‘n rook- of drinkdingetjie wil aanskaf, selfs onredelik hardhandig vervolg, terwyl boewe wat voedselsekerheid bedreig, geen vorm van polisiëring vrees nie. “Boere word wel aanbeveel om hulle waaksaamheid op hulle eie plase te verhoog, maar die krag in plaaswagte lê juis in die onderlinge samewerking, doeltreffende kommunikasie, die dek van groter gebiede as net die eie plaas, en deurdat openbare paaie, wat dikwels die toegangs- en wegkomroetes van misdadigers is, ook gepatrolleer word. Nou is hierdie gebiede verlate, wat die landelike boewe uiteraard verwelkom,” het Van de Graaf gesê. Van de Graaf het afgesluit deur te sê dat boere nie nou nog onbeheerste diefstal van hulle produkte kan bekostig as gevolg van irrasionele besluite deur die Minister van Polisie in die verband nie, veral nie nou na die geweldige droogte en die landboubedryf se verlamming deur die bek-en-klouseer uitbreking nie. “Boere begin hulle plase nou as rampgebiede beskou, en gaan hulle eie noodmaatreëls instel teen enige verdagte betreding of beweging op die plaas,” het Van de Graaf gewaarsku. “Dit gaan tot niemand se voordeel wees nie, en ons doen ‘n beroep op die provinsiale regering om die saak dringend met die nasionale regering op te neem ten einde ‘n spoedige hersiening van bestaande opdragte in die verband te kry. Ons kan nie nog drie weke so aangaan nie,” het Van de Graaf gesê. 