Met die coronavirus wat veral dodelik kan wees vir die oues en siekes het Ons Tuiste Ouetehuis in Louis Trichardt ook drastiese maatreëls ingestel om hul inwoners te beskerm. Dié maatreëls sluit in ‘n algehele verbod op besoeke gedurende die totale grendeltydperk. “Die familie sal wel toegelaat word met die nodige voorsorgmaatreëls vir noodgevalle en sterfgevalle,” het me. Kittie de Bruin, bestuurder van Ons Tuiste, gesê. Die personeel by die tehuis se toegang word ook streng gereguleer. “Daar is slegs een beheerde ingang tot die perseel. By elke ingang tot die gebou en verskillende afdelings is daar handontsmettingsmiddels en elke personeellid is voorsien van ‘n gesigmasker en handsak-grootte botteltjie ontsmettingsmiddel wat hulle kan gebruik in die tehuis sowel as wanneer hulle die tehuis verlaat. Handskoene is vrylik beskikbaar in die onderskeie afdelings,” het De Bruin gesê. De Bruin het bygevoeg dat, in die lig van die streng toegangsbeheer, geen spesiale reëlings nog getref is ten opsigte van etes in die eetsaal nie. “Die situasie word gemonitor en die reëlings sal aangepas word soos nodig. Soos reeds gesê is daar ontsmettingsmiddels by al die in- en uitgange wat ook deur die inwoners gebruik moet word,” het sy gesê. Met die grendelperiode in plek is dit ‘n geweldige tydperk van alleenwees vir baie, en nog meer so vir die bejaarde inwoners van die tehuis. Danksy selfone het hulle egter steeds kontak met familie en vriende. Nie almal het egter ‘n selfoon nie, en vir hulle word daar ook voorsiening gemaak. “Die kinders van ouers wat nie hul eie fone het nie, is welkom om die dienskamer te kontak en reëlings te tref om telefonies met hul ouers in verbinding te tree,” het De Bruin gesê. Onsekerheid of die grendelperiode verleng gaan word volgende week, het ook daartoe gelei dat die tehuis hulle jaarlikse basaar van 30 Mei vanjaar uitgestel het na Mei 2121. “Daar is soveel reëlings wat getref moet word en ons kan net nie die kans waag nie. Vir vanjaar sal ons die finansiële verlies maar moet absorbeer,” het De Bruin gesê. Ten spyte van die streng voorsorgmaatreëls bestaan die kans egter altyd dat een van die inwoners die virus op welke wyse ook al mag opdoen. In so ‘n geval het Ons Tuiste ook planne in plek. “Ons Tuiste is in noue kontak met ons plaaslike dokters. Groot dank aan dr. Casper Venter en dr. Anton Stroebel vir hul omgeeharte en vir die voorsiening van die nodige inligting. Dankie ook vir hul besoeke aan Ons Tuiste. Dit verlig vir seker ons spanning rondom die situasie,” het De Bruin gesê. Rakende die onderwerp van dankie sê het De Bruin ook haar dank uitgespreek teenoor Luke en Mari Enslin van Spar en Nico Lotter van Woolworths wat vir hul bejaarde inwoners inkopies aflewer; vir Danelle Fourie wat die inwoners bederf het met bosse pragtige proteas; vir die boerderygemeenskap van Levubu (onder leiding van Lana Hoffman) vir die gereelde skenkings van groente en vrugte; vir Eddie en Seretha Schlesinger, Elmien Vermaak en Elthea Schlesinger vir die skenk en maak van 100 maskers; en Khoja’s wat van die materiaal vir die maskers geskenk het. “Laastens, dankie aan elke personeellid wat nog elke dag getrou opgedaag het vir diens. Julle word waardeer,” het De Bruin gesê. 