Die uurglas loop uit vir leerlinge wat betref die 2020 akademiese jaar en baie vrae bestaan oor hoe die verlengde grendeltydperk die huidige skooljaar gaan beïnvloed. Die Federasie van Beheerliggame van Suid-Afrikaanse Skole (FEDSAS) het op 8 April ‘n telefoonkonferensie met die minister en adjunkminister van die Departement van Basiese Onderwys (DBO) hieroor gehou om onder andere gebeurlikheidsplanne te bespreek. Een van die hoofbesprekingspunte tydens die konferensie was of die grendeltydperk verleng gaan word, maar President Cyril Ramaphosa het ‘n dag later die vraag beantwoord toe hy die grendeltydperk tot 30 April verleng het. FEDSAS was egter gereed vir hierdie moontlikheid. Een vraag was hoe die kurrikulum aangepas kan word indien die grendeltydperk verleng word. Met die opheffing van die grendeltydperk op 16 April nie meer ter sake nie, het FEDSAS gesê hulle gaan kyk na hoe hulle die kurrikulum oor ‘n langer tydperk kan versprei en self na die kombinering van die inhoud van die kurrikulum in verskillende grade oor twee jaar, met ander woorde 2020 en 2021, sodat dinge na normaal kan terugkeer in 2022. “Uiteraard sal finale besluite daaroor ook eers teen 16/17 April geneem kan word, maar die DBO se kurrikulumhoofde is reeds hard aan die werk om, in oorleg met alle belanghebbendes, te beplan vir die verskillende scenario’s,” het FEDSAS in ‘n verklaring gesê. Wat finansies betref het FEDSAS gesê dat die minister beklemtoon het dat ouers wat verplig is om skoolgeld te betaal, verplig is om voor te gaan daarmee, tensy hulle ooreenkomstig die Skoolgeldvrystellingsregulasies aansoek om vrystelling gedoen het, en vrygestel is. “Ons het die minister versoek dat oordragbetalings wat kragtens die Nasionale Norme en Standaarde vir Befondsing van Skole op 15 Mei en 15 November moet geskied, vervroeg moet word omdat skole tans finansiële druk ervaar en waarskynlik in die toekoms toenemend sal ervaar. Ons het die minister ook versoek om provinsiale LUR’e te versoek om besonder simpatiek te kyk na aansoeke wat skole vir lenings wil aangaan, veral as daardie lenings benodig word om salarisse te betaal,” het FEDSAS in hul verklaring gesê. Waar voorsiening nie vooraf gemaak is vir betaling van personeel se salarisse nie, het FEDSAS gesê, kan persone wat daarmee gemoeid is toestemming verkry om na skole te gaan om toegang tot die skool se rekenkundige stelsel te verkry ten einde sodanige betalings te doen. Wat die “gebruik van skole” tydens die grendeltydperk betref, het FEDSAS gesê die minister het reeds sy LUR’e opdrag gegee om nie na skole te kyk vir die tydelik huisvesting van haweloses en as kwarantyngeriewe vir persone wat met die Covid-19 virus besmet is nie. “Ander openbare fasiliteite moet gebruik word, behalwe as daar geen ander fasiliteite beskikbaar is nie en dan moet beheerliggame daaroor geraadpleeg word en nie skoolhoofde nie,” het FEDSAS gesê en bygevoeg dat die departement basiese higiëne pakkette aan alle skole voorsien om seker te maak dat skole oor reinigingsmiddels en ontsmettingsmiddels wat effektief is, beskik. “Beheerliggame moet ook, wanneer skole betrek word, seker maak dat skole behoorlik ontsmet is,” het FEDSAS gesê. Intussen is alle voedingskemas by skole gestaak. “Die provinsiale onderwysdepartemente en skole mag nie voortgaan met skoolvoedingskemas gedurende die tydperk van inperking nie. Die rede daarvoor is omdat niemand na en van skole mag beweeg nie en onderwys nie tot essensiële diens verklaar is nie. Waar voedingskemas in gemeenskappe benodig word, moet dit deur Maatskaplike Ontwikkeling en gemeenskapsorganisasies bedryf word,” het FEDSAS gesê. FEDSAS het afgesluit deur te sê dat die minister belowe het om weer teen 17 April met alle beheerliggaamorganisasies te praat oor verwikkelinge in daardie stadium. 