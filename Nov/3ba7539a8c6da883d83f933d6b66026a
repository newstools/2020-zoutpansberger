‘n Bekende inwoner van die Soutpansberg, mev. Petro Duvenhage van Louis Trichardt, is Vrydag, 30 Oktober, in die ouderdom van 74 jaar oorlede. “Ons moeder en ouma het die aardse lewe vol seer verruil vir ‘n lewe van geen meer pyn of hartseer. Ten spyte van haar daaglikse pyn het sy op haar stil en ernstige manier soveel mense se lewens met haar positiewe gesindheid aangeraak,” het die familie gesê. Petro was ‘n boorling van die Soutpansberg en is op 18 April 1946 op Louis Trichardt gebore. Sy is op 8 Oktober 1966 met haar man Johan getroud en drie dogters (Antoinette, Madelaine en Jeannette) is uit die huwelik gebore. Petro is in 2012 met Lupus Erythematosus gediagnoseer. Dit is ‘n seldsame ontstekingsiekte wat veroorsaak word wanneer die immuunstelsel sy eie weefsel aanval. Baie min is egter nog bekend oor die siekte. Wyle Petro word eerskomende Vrydag, 6 November, om 11:00 vanuit die AGS-gemeente in Munnikstraat begrawe. Weens Covid-19 regulasies mag net ‘n sekere hoeveelheid mense die begrafnis bywoon, so bywoning moet bevestig word deur vir Jeannette ‘n boodskap per WhatsApp te stuur na 744 533 751. “Graag wil ons as familie ons dank uitspreek teenoor dokters Casper Venter en Anton Stroebel, die Zoutpansberg Privaathospitaal, Jolene Botha, Catherine Kleinhans, Corné Voster en Hannelie Harmse, Phuluso Ambulansdienste en Stanley en Gerda van MFG,” het die familie gesê. Petro word oorleef deur haar drie dogters en hul gesinne. 