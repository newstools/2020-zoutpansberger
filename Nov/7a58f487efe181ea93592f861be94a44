Meegaande is die eerste deel in ‘n reeks artikels opgestel deur plaaslike uilkenner Pietman Muller van Levubu om lesers bietjie meer van uile te leer: Uile hou vir sekere mense ‘n soort misterie in, vir ander bygeloof, maar vir meeste ander mense net onbekendheid en onkundigheid. Die feit dat hulle hoofsaaklik in die nag opereer en net per geleentheid gesien of gehoor word, lê maar aan die basis hiervan. Uile is egter rondom ons teenwoordig en speel ‘n baie belangrike rol om die ewewig in die natuur te handhaaf. Die mens het ongelukkig ‘n geweldige effek op hierdie ongelooflike voëls. Om ons impak op hulle te verlaag, is dit belangrik om hulle te ken en meer oor hulle te leer. Twaalf uilsoorte kom in Suid-Afrika voor, maar hoofsaaklik drie van hulle is vir ons hier in ons omgewing belangrik. Om hulle beter te leer ken wil ek hulle graag aan julle voorstel en ook sommer ‘n paar misverstande en mites in die proses opklaar. Die drie algemeenste uilsoorte wat hier voorkom en wat ons meeste mee kontak het, is die gevlekte ooruil, die bosuil en die nonnetjiesuil. Hulle verskil taamlik wyd wat gewoontes, nesvereistes en voedsel aanbetref. Dit bring my by die eerste mite oor uile, naamlik dat alle uile muise eet. Hierdie is ver van die waarheid verwyder. Van die drie is eintlik net die nonnetjiesuil ‘n spesialis muisjagter, alhoewel hy ook ander prooi, soos voëls, sal jag. Dit gesê, sal die ander twee uile nie ‘n muis laat verbygaan as dit oor hulle pad kom nie. Bosuile is spesialis insekjagters en eet ‘n verskeidenheid van insekte. Gevlekte ooruile, aan die ander kant, is opportuniste en tot 60 verskillende soorte prooi is al aangeteken. My navorsing in Levubu het gewys dat ongeveer 40% van hulle dieet in ons omgewing bestaan uit groot motte en slange.  Daarna volg groot torre en besies (ongeveer 15%) en, glo dit as jy wil, oorkruipers (ongeveer 13%). Muise maak minder as 3% van hulle dieet uit. Die tweede misverstand is dat uile die omgewing vanaf ‘n uitkykpunt bespied en dan op hulle prooi afduik om dit te vang. Selfs handboeke is hier nie altyd heeltemal korrek nie.  Dit gebeur egter soms, en veral bosuile sal op krieke en ander insekte vanaf ‘n paal of ‘n tak afduik, terwyl dié jagmetode ook soms deur nonnetjiesuile gebruik word. Nonnetjiesuile sal ook heen en weer vlieg en soms fladder en dan vanuit die lug op prooi afduik. In meer as 10 jaar van waarneming het ek egter nog nooit gesien dat ‘n ooruil in ons omgewing dit doen nie. In ander, veral droëer areas, mag dit wel gebeur, maar by ons versamel hulle motte by ligte, pluk geitjies van mure af en hardloop op die grond agter goggas en ander prooi aan. Hulle grawe tot reënpaddas uit die grond en skrop oorkruipers en blinde slange onder blare en ander organiese materiaal uit.  Ek het selfs gesien hoe een in ‘n sloot afklouter om iets wat daar ingeval het te gaan vang. Bosuile is ook baie lief om rysmiere in die vroegaand in die lug met hulle pote te vang, maar ‘n gevlekte ooruil sal hulle sommer onder die buitelig op die grasperk soos ‘n hoender oppik. Ons ouer garde is geleer dat as ‘n mens eers ‘n klein voëltjie, soos ‘n uil, hanteer het, sy ma hom sal verwerp. Ek dink nogal dis ‘n wolhaarstorie wat die oumense uitgedink het om seker te maak dat stout plaasseuns klein voëltjies in nessies uitlos. Navorsers haal gereeld klein voëltjies uit die nes om te meet en te weeg en plaas hulle dan terug, sonder nadelige gevolge. Vir meer inligting en raad oor uile, skakel Pietman Muller by tel. 082 853 8771. 