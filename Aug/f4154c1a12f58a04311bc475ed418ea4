Mnr. Fanie Havinga, voorsitter van die Soutpansberg Distrikslandbou-unie, was deel van honderde burgerregte aktiviste vanaf Vivo, Alldays, Levubu, Louis Trichardt, Polokwane, en selfs mense van Hoedspruit, wat vanoggend buite die hof op Soekmekaar betoog het teen onder meer plaasmoorde. “Hierdie optog gaan nie net oor plaasaanvalle en -moorde nie. Dit gaan oor misdaad in die algemeen. Dit is besig om hand uit te ruk en ons beweeg na ‘n staat van anargie,” het Havinga ná afloop van die optog gesê. Die optog het plaasgevind tydens die verskyning van die verdagtes gearresteer in verband met die plaasaanval op die 62-jarige Chris Joubert en sy 58-jarige vrou Lionise Woensdagoggend, 5 Augustus. Die egpaar is net ná 01:30 deur ‘n groep gewapende mans in hul plaashuis in die Legkraal-omgewing oorrompel. Chris het ernstige kopwonde tydens die aanval opgedoen en is in ‘n bedenklike toestand deurgejaag na Polokwane vir mediese behandeling. Lionise is tydens die aanval verkrag en in die been geskiet. “Ek vra alle landelike inwoners om asseblief paraat te wees, en moenie huiwer om jouself te verdedig teen enige bedreiging nie,” het Havinga gesê. Die verdagtes het nie borg gekry tydens hul verskyning nie en hul saak is uitgestel tot 14 Augustus. 