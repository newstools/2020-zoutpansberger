Die vinnige optrede van lede van die landelike veiligheidstrukture het vanoggend daartoe gelei dat drie mans wat verbind word met ‘n plaasaanval in die Legkraal-omgewing slegs ure ná die aanval aangekeer kon word. Volgens beskikbare inligting is die boer en sy vrou van die Legkraal-omgewing omstreeks 01:30 vanoggend deur drie mans oorval. Die plaasboer is ernstig aangerand, terwyl sy vrou in die been gewond is. Die aanvallers het onder meer met die egpaar se bakkie, ‘n jaggeweer en televisie gevlug. ‘n Noodroep is kort ná die voorval op die radio ontvang en lede van die plaaslike veiligheidstrukture, insluitend die Legkraal Plaaswag, is na die toneel ontplooi. Beide die man en vrou is in die hospitaal opgeneem, met die man wat blykbaar in ‘n ernstige toestand was. Die aanvallers is blykbaar omstreeks 06:30 in Polokwane aangekeer, danksy ‘n netwerk van samewerking tussen verskillende veiligheidstrukture, sekuriteitsmaatskappye en die polisie. Die egpaar se bakkie is in die proses teruggevind. Meer oor die aanval sal in hierdie week se Zoutpansberger verskyn. 