Die Mediese Sentrum in Musina het op Donderdag, 30 Julie, op feestelik wyse afskeid geneem van suster Martie Rossouw (72) wat die praktyk ná 22 se diens verlaat om met welverdiende pensioen te gaan. Verpleging was haar roeping van vroeg in haar lewe af, vertel Martie. Sy het reeds in 1966, in Standerd 8 in Hoërskool Gimnasium in Potchefstroom, een dag tydens saalopening ‘n baie duidelike bevestiging hiervan gekry toe die boodskap verwys het na Jesus se woorde in Markus 10:45 dat Hy nie gekom het om gedien te word nie, maar om te dien. Ná matriek in 1968 het Martie die Nasionale Diploma in Verpleging by die Potchefstroom Hospitaal aangepak en in 1971 verwerf. Sy het egter nie dadelik tot die beroep toegetree nie, aangesien sy in hierdie tyd haar eggenoot van die afgelope 48 jaar, Adri, ontmoet het en sy ná hulle troue in Januarie 1972 eers huisvrou en toe tuisbly-ma was vir die egpaar se vier kinders (wat tussen 1973 en 1979 gebore is). Die Rossouws het sedertdien ‘n paar keer verhuis, en onder andere ook ‘n paar jaar by die Rivoni Sendingstasie in die Bosbokrand-omgewing gewoon, waar Adri as faktotum, geestelike – en jeugwerker gedien het. In 1979 het die gesin na Roodepoort verhuis, nadat Adri ‘n dosentpos by die destydse Departement van Onderwys en Opleiding in Soweto aanvaar het. Martie het in 1980 begin werk as suster by die Roodepoort Sentrum vir Bejaardes, waar sy uiteindelik 18 jaar lank diens gedoen het. Sy het hoofsaaklik nagdiens in die sentrum se siekeboeg gewerk, waar sy en twee verpleegsters moes omsien na ongeveer 95 pasiënte se welstand. In 1997 het Adri ‘n vrywillige aftreepakket geneem en die staatsdiens verlaat, nadat hy ‘n finansiële pos by Mpak op Musina aangebied is. Die gesin het na Musina verhuis, waar hulle vandag steeds bekende en geliefde inwoners is. Martie het in Junie 1998 as suster by die Mediese Sentrum op die dorp ingeval, waar sy sedertdien volgens haar kollegas diep spore getrap het. Dr Kobus Roos, die enigste dokter wat steeds by die sentrum praktiseer sedert Martie daar begin het, het Martie ook in sy afskeidstoespraak geloof vir haar lojaliteit, harde werk en veral haar empatie met ander. Dit is juis wat sy die meeste gaan mis, sê Martie - die mense. Die pasiënte sowel as die personeel van die sentrum, wat verseker het dat die afgelope 22 jaar volgens haar ‘n “ongelooflike tyd” was. En dan beklemtoon sy, as uitgesproke gelowige, dat alle eer en danksegging die Here toekom vir haar geseënde lewe. En die toekoms? Sy sal graag weer bietjie wil skilder, vertel Martie, en dalk sal sy en Adri sodra die grendeltydperk dit toelaat familie en ou vriende wat regoor die land versprei is, gaan besoek. Die personeel van die Mediese Sentrum en inwoners van Musina wens Martie ‘n rustige en vreugdevolle aftrede toe. “Mag die Here jou steeds seën met goeie gesondheid, en mag ‘die vrede van God wat alle verstand te bowe gaan’ waarvan Paulus in Filippense 4 praat vir altyd vir jou beskore wees,” het die personeel gesê. 