In Suid-Afrika is die eerste Vrouedag op 9 Augustus 1995 gevier toe dit amptelik as ‘n vakansiedag geproklameer is.  Dit gedenk die opmars van nagenoeg 20 000 vroue op dieselfde dag in 1956 na die Uniegebou in Pretoria, met ten doel om hulle misnoeë teenoor die destydse paswette uit te spreek. Petisies wat meer as 100 000 handtekeninge bevat het, is aan die Eerste Minister, J.G. (Hans) Strijdom, oorhandig. Nasionale Vrouedag se beginsels is in ‘n groot mate geskoei op die beginsels van Internasionale Vrouedag en streef na dieselfde tipe vryheid en regte. Op hierdie dag word erkenning gegee aan vroue se probleme, soos mishandeling (tuis óf in die werksplek), diskriminasie (byvoorbeeld ten opsigte van kleiner salarisse as mans), ensovoorts. Die eerste protes-aksie deur vroue is in Februarie 1909 in die V.S.A. opgeteken. Daarna het soortgelyke aksies in ander lande gevolg.  Nadat Duitsland vir die eerste keer “Internasionale Vrouedag” op 8 Maart 1914 gevier het, het dit die erkende datum wêreldwyd geword. Op die tuisfront geniet baie vroue ‘n spesiale dag – soortgelyk aan Moedersdag. Sommige vier dit egter glad nie en ook voel dat dit nie dieselfde is as Moedersdag nie. ‘n Paar dames in die Soutpansberg was tóg dankbaar dat hulle tydens Vrouedag bederf is en spesiale aandag ontvang het. Martie Venter sê: “Ek dink nie daar moet ‘n spesiale dag wees nie; ek is gelukkig om elke dag op die hande gedra te word deur ‘n goeie man. Ja, ek is lekker bederf met ‘n heerlike omelet en koffie vir ontbyt. Die dogters het almal vroeg al ‘n mooi boodskappie gestuur. Om al drie die kleinkinders by my te hê, is ‘n groot bederf. Ek is ‘n gelukkige vrou.” Vir Riana Otto is die dag baie spesiaal gemaak deur die liefde van haar lewe, Kobus Klopper. Hy het onder meer vir haar gekook. ‘n Soet-suur varkvleisgereg is sy spesialiteit en hulle het dit saam geniet. Dawn Smit is iemand wat nie aan al die vakansiedae waarde heg nie. Sy is egter dankbaar daarvoor aangesien hulle dit as gehalte familietyd gebruik. “In ons gejaagde lewens is dit skaars!” sê sy. Vir Greta Fourie is iets soos Moedersdag ‘n geldmakery. Maar, Vrouedag en Vrouemaand daarenteen, fokus op vroue. “Nou, meer as ooit, is vroue dié wat moet sterk bly. Die virus infiltreer ons lewens. Dit is uitputtend, want dit bring bekommernisse mee. Vir veral bejaardes en kinders se onthalwe moet vroue sterk wees. Vrouens is die beraders, die dokters in hulle eie gesinne. Daar word van ‘n vrou verwag dat haar beker die hele tyd sal oorloop. Sy moet dit deurentyd volmaak. Soms huil ‘n mens van binne, maar buite moet jy lag. Jy moet die hele tyd jou skouers lig – selfs te midde van moeilike omstandighede. Niemand kan feesvier nie – nie eers met ‘n verjaardag nie. Ons moet ver van mekaar af staan – en mag nie kwaad word vir omstandighede nie,” sê Greta. Sy is van mening dat om elke dag met ‘n positiewe uitkyk oor ons nuwe leefstyl die dag te begin belangrik is – al is dit net vir ‘n mens se selfbehoud. Ons as volwassenes het dit nie net self nodig nie, maar moet ook in staat wees om ‘n positiewe uitkyk aan ons kinders te kan oordra. Vrouedag en –maand is ideaal om opnuut aan vroue die erkenning te gee wat hulle verdien. Nie net erkenning vir wie hulle is nie, maar ook vir waarvoor hulle staan en hulle beywer. Die boodskap was ook duidelik by meeste vroue wat genader is - dat vroue goed moet wees vir hulleself. ‘n Vergenoegde vrou is een wat haar rol as vrou en ma nie slegs normaalweg nie, maar ook in hierdie uitdagende tye, sal kan vervul en steeds haar beker laat oorloop. 